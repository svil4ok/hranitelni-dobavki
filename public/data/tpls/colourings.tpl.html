<p>Оцветителите служат за усилване или възвръщане на естествения цвят на хранителните продукти, особено когато по време на технологичния процес продуктите губят естествените си багри. Природните багрила се получават от плодовете, листата, цветовете, кореноплодите на различни растения. Има и други, които са с животински произход. Те са безвредни и безопасни за човешкото здраве. Една голяма част, обаче, са синтетични бои (алура ред, цитрусово червено №2, еритрозин, амарант, тартразин, индиготин). Оцветителите се използват особено често в разтворими сокове, нектари, газирани напитки, сладкиши, соленки, чипс, снакс, пуканки, бонбони, близалки, торти, сладоледи и т.н. Освен това някои оцветители имат и друга роля. Натриевият нитрит, например, е вещество, което се свързва с пигментите на месото и по този начин не само стабилизира цвета, но и действа антимикробно. Някои от тези бои са забранени за употреба в САЩ, Япония, Канада, ЕС, защото са намерени доказателства за тяхното токсично или канцерогенно действие. Въпреки, че покриват като цяло стандарта на Европейския съюз, за някои оцветители е препоръчително да бъдат избягвани (Е102, Е120, Е123, Е151) поради опасността от остри алергични реакции. Биват класицифирани основно по 3 признака - по цвят, по произход и по химична природа. По химическата си същност оцветителите от растителен произход най-често спадат към флавоноидите и кортиноидите.</p>
